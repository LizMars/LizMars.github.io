---
title:  "Не соромно не знати — соромно не вчитись. Частина друга"
date:   2015-10-12 00:00:00
tags: 
  - blog
---

##Sink or Swim / Або пан, або пропав

Моя перша подорож у США відбулася влітку 2014 року. То ще не був повноцінний переїзд, то були просто відвідини чужої країни по туристичній візі. Тому моєю головною ціллю стало вивчення мови та культури. Ще перебуваючи в Україні, я почала шукати курси англійської в тому місті куди ми збирались. Довелось довго шукати і розбиратись у американській системі освіти для дорослих, поки я, нарешті, знайшла потрібну школу. Так я вперше дізналась про ESL (English as a Second Language) програми. Обравши школу, я відкрила розклад і була приємно здивована, --- початок класів припадав на третій день від нашого планованого приїзду в штати (тобто ми планували 14-го червня прилетіти, а клас починався 17-го). Я щаслива побігла до коханого просити записати мене і оплатити моє навчання. Руслан здивований тим, що я сама без допомоги знайшла курси в Америці на які ходитиму, швиденько подзвонив їм (так, в Америку з Харкова) та записав мене. Я була щаслива!

### Перші кроки на заокеанській землі

Перебуваючи під враженням від довжелезного перельоту я автоматично, як собачка, слідувала коридорами за Русланом, і ось ми на митниці. Руслан з купою документів спілкується з офіцером, я стою поряд, розуміючи, що я наступна. Все що я могла і знала --- це сказати "Hi!" та посміхатись на усі свої зуби. Та офіцер видавив з мене ціль приїзду (vacation) та чим я буду займатись (english studying). Коротше, перелякана я пройшла митницю і ми попрямували за нашим багажем. Все що було далі закарбувалось в моїй пам'яті дуже добре, поки Руслан оформлював машину в прокаті, --- я роздивлялась людей. Стільки різних людей я в житті не бачила, з усіх куточків світу, різного фізичного складу, кольору шкіри, розрізу очей, fashion вподобань та поведінки. Я лише посміхалась, мовчала та крутила головою вилупивши очі. Втому як рукою зняло, те що відбувалося навколо --- поглинуло мою увагу. І ось ми виїжджаємо на хайвей. Руслан каже, що по ньому ми доїдемо одразу до готелю. Я лише кручу головою та роблю фотографії тих самих швидкісних доріг та відомих зелених дорожніх знаків --- Я в Америці.

![Highway](/images/highway.jpg)

Приїхали в готель. Зайшли на рецепцію. Дівчинка привітно посміхається та питає як справи; Ру швиденько робить все що потрібно, --- йдемо в номер. Я з жахом розумію, що я знаю як відповідати на питання і як вітатись, але я НЕ ВСТИГАЮ увімкнути свій мозок, переключитись та відповісти. Я не вмію говорити англійські слова так швидко. Дійшло, --- мені буде важче ніж я очікувала.  

### Перший раз в перший клас

І ось настав той самий день --- перший клас англійської. Я обрала ранковий клас, що починався о 9-тій. Руслан привіз мене до школи. Заняття мали проходити на території звичайної школи для старшокласників --- Lynbrook High School. Охорона школи дала нам мапу, щоб ми не заблукали. Знайшли аудиторію. Зустріли вчителя та студентів. Всі почали заходити в клас, Руслан підійшов до вчителя про щось поговорив, я похитала головою. Двері за мною зачинились. Обрала найостаннішу парту з боку (ближче до виходу), сіла. До мене підсіла дівчина-азіатка в кедах та портфелем через плече. Сидимо. Бачу, всі з олівцями та блокнотиками --- я з мапою.

Наш вчитель Sabrina / Сабріна говорила лише англійською. Я зрозуміла, що на тому рівні, що обрала я --- Low Intermediate, всі вчителі говорять тільки англійською. Okay then... Нічого, думала я, щось зрозумію, щось ні... І тут Сабріна роздала кожному по картці з питанням і сказала, <<а тепер встали і пішли питати ці питання у однокласників>>. Ось тут я злякалась остаточно, хоч питання були простенькі: як тебе звати? звідки ти? як довго в Каліфорнії?. Ніколи я не говорила англійською, я навіть речення написати без словника або перекладача не могла! А тут, --- говорити! Питати та відповідати. Вибору не було --- встала, знайшла дівчину по-привітніше, підійшла, привіталась, прочитала питання... мені відповіли --- я зрозуміла! Вона прочитала своє, на щастя дуже просте "звідки ти?" я спробувала відповісти --- мене зрозуміли... хм, пішли далі! І так я розпитала приблизно 5-6 дівчат --- страх говорити пропав. Я починала розмову читаючи папірець, фейлилась відповідаючи, але ніколи не зупинялась. Так продовжувалось два місяці, двічі на тиждень.

![перший ESL клас](/images/esl1.jpg)

##ESL класи в школах для дорослих та коледжах

Так вже вийшло, що США --- країна іммігрантів. Тому кожен штат, кожне місто або містечко має спеціальні ESL класи (по-нашому, курси) в спеціалізованих школах для дорослих та в деяких "державних" коледжах. 

Ці курси зазвичай мають 5 рівнів складності: 

- Beginner Low (початковий низький рівень складності), 

- Beginner High (початковий високий рівень складності), 

- Intermediate Low (середній низький), 

- Intermediate High (середній високий),

- Advanced (поглиблений).

Кожен рівень також має певний набір курсів:

- курс Reading and/or Writing (читання та/або письмо)

- курс Listening and/or Speaking (прослуховування та/або говоріння)

Звичайно найпопулярнішим серед студентів завжди є Listening and/or Speaking, тому що всі бояться говорити. До речі, той самий мій перший клас з Сабріною був саме Listening and Speaking, тобто всі вправи були орієнтовані на складання діалогів, говоріння і т.д.

***Що таке школа для дорослих?*** 

Це спеціальний заклад, що дозволяє отримати середню освіту, тобто отримати атестат, якщо людина із-за якихось причин його не отримала, також там займаються з літніми людьми, наприклад, вчать користуватися комп'ютером та інтернетом. І найбільший фан для мене --- в таких школах є різноманітні класи <<для душі>> такі як: гра на музичних інструментах, кулінарні класи, фітнес класи, йога класи, класи плавання, комп'ютерні класи, навіть класи фехтування є, класи екібано та "як малювати аквареллю" тобто багато-багато різноманітних класів. Ну і головний, найбільший департамент в таких школах --- це ESL.

***Чим відрізняються ESL курси в школі та в коледжі?***

Ціною. По якості знань --- абсолютно однакові. Коледжі зазвичай мають більше різних класів, а студенти --- молоді хлопці та дівчата, що взяли ці класи як додаткове навантаження. В коледжах та школах чотири семестри на рік: на кожен сезон по-одному. Літній семестр, зазвичай, по бажанню.

В школах є два типи класів *regular and supplementary classes*. *Regular* бувають ранкові або вечірні. Вони безкоштовні, тобто ти платиш ***$30*** за тест, який визначає твій рівень і записує тебе в певний клас до певного вчителя --- ти не можеш обирати. Також, якщо ти пропустиш день реєстрації, то пізніше долучитись не можна. *Regular class* кожен будній день по 3 години (наприклад, ранковий клас з 9 до 12). На цих заняттях вчать все і Reading and Writing, і Listening and Speaking на поглибленому рівні вчать навіть історії США, деяким законам та готують до інтерв'ю на отримання громадянства. Теми на цих заняттях різноманітні, але життєві і потрібні. Наприклад, медичне страхування, як записатись на прийом до лікаря та медицина загалом. В середині та в кінці семестру ти здаєш тест знову (платити не потрібно) і потім тебе або переводять на наступний рівень, або залишають на тому самому.

![ESL клас в школі](/images/esl2.jpg)

*Supplementary classes* --- це додаткові класи, які ти можеш брати в навантаження до основного класу. Наприклад, я брала додатковий клас письма та додаткові Speaking класи. Ще там є  класи для модифікації акценту, вимови або підготовка до TOEFL тесту. Такі класи вже не безкоштовні, а коштують, залежно від школи звісно, десь ***$95*** кожний. Ці класи зазвичай 1 або 2 рази на тиждень об 13.00 або 13.30 теж по 3 години. Ось так і виходить, що ти можеш набрати класів і проводити в школі весь день. Також, в школі процес навчання та обов'язки студентів зовсім low key, тобто ти можеш ходити на заняття, а можеш і не ходити, домашнього завдання зазвичай не задають.

Під час літнього періоду *regular* класів немає, залишаються лише деякі *supplementary*. 

В коледжі навчання вже набагато дорожче та серйозніше. Реєстрація та тестування, на відміну від школи, --- безкоштовно. Ти просто приходиш, реєструєшся, здаєш тест, платиш пару доларів за студентський квиток --- і ти студент коледжу (звичайно, це стосується лише державних --- Community Colleges). Потім ти обираєш класи, в залежності від результатів тесту. В коледжі також існує full time навчання і тимчасове або часткове. На full time ти матимеш загальну кількість кредитів яку ти маєш відпрацьовувати кожного семестру (схоже на нашу денну форму навчання), на частковому ти просто береш класи які хочеш і вчишся скільки хочеш. 

В коледжі навчання набагато серйозніше, попасти до хорошого викладача буває не просто. Інколи доводиться стояти в листах очікування, щоб попасти в клас до викладача, який подобається. Тому там немає таких, хто безпричинно пропускає заняття. Якщо не хочеш займатись --- там в коридорі, як мінімум, 20 людей чекає на твоє місце. Серйозно, якщо двічі пропустив заняття не попередивши викладача --- до побачення! Також в коледжі задають тонни домашнього завдання і здавати потрібно вчасно, або --- до побачення. Тому рекомендують не набирати купу предметів, а взяти 2-3 максимум, а якщо ти full time студент і тобі потрібно відпрацьовувати кредити, то краще взяти 1-2 класи основних предметів, а на останні кредити взяти йогу, малювання, гру на тромбоні... коротше --- для душі.

![ESL клас](/images/esl3.jpg)

Прайс в коледжі залежить від твого статусу --- резидент ти чи ні (тобто від твого типу візи та часу перебування в США). Якщо ти не резидент, а студент по студентській візі, навчання коштуватиме від $700 за юніт (урок, клас, курс як вам зручніше), але ж ти не братимеш тільки один юніт (урок, клас, курс), тому для звичайного не full time студента семестр навчання обійдеться в пару тисяч доларів. Якщо ти резидент, то набагато дешевше --- щось біля сотні за юніт, в середньому за семестр не full time навчання виходить ***$300 -- $400***. Резидентами вважаються: громадяни США, люди з грін картами, і також ті, хто на робочих візах (або їх spouse) і прожив на території штатів більше року.

Як бачите, навчатись в школі дуже вигідно, якщо гарна школа та хороші викладачі, вона може бути навіть краще коледжу. Але в коледжах є свої привілеї. Студентський квиток, наприклад, і можливість відвідувати ярмарки вакансій, що тут дуже популярно та актуально, якщо ти хочеш знайти інтернатуру або хорошу роботу. Також, full time студенти коледжів можуть отримати сертифікати або спеціальні ліцензії на роботу асистентом дантиста, аптекарем..., в кінці навчання, або ж після 2-х років навчання перевестись в університет і отримати бакалавра, а потім і магістра. Але то вже я далеко зайшла, повернемось до вивчення англійської.

На жаль, школи та коледжі (якщо ти вчиш там тільки мову по ESL програмі) не допоможуть розвинути розмовні навички, тому що під час спілкування в класі, з однокласниками, ти помиляєшся і вони помиляються --- ти запам'ятовуєш їх помилки. Таким чином дійти fluent level знання мови майже не можливо.

Ця стаття вийшла завеликою, тому про свій досвід вивчення мови та мій прогрес менше ніж за 10 місяців я розповім вже в наступній статті!


